蝉(虞世南)
垂緌饮清露，流响出疏桐。
居高声自远，非是藉秋风。

蝉(骆宾王)
西陆蝉声唱，
南冠客思深。
不堪玄鬓影，
来对白头吟。
露重飞难进，
风多响易沉。
无人信高洁，
谁为表予心？

蝉(李商隐)
本以高难饱，徒劳恨费声。 
五更疏欲断，一树碧无情。 
薄宦梗犹泛，故园芜已平。 
烦君最相警，我亦举家清。

清施补华《岘佣说诗》云：“三百篇比兴为多，唐人犹得此意。同一咏蝉，虞世南‘居高声自远，端不藉秋风’，是清华人语；骆宾王‘露重飞难进，风多响易沉’，是患难人语；李商隐‘本以高难饱，徒劳恨费声’，是牢骚人语。比兴不同如此。”
